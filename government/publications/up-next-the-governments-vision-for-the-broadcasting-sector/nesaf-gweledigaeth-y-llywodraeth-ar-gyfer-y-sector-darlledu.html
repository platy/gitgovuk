<main class="html-publication" lang="en" role="main">
      

  <div class="publication-external">
    <ul class="organisation-logos">
        <li class="organisation-logos__logo">
          
<div class="gem-c-organisation-logo brand--department-for-culture-media-sport">
    <a class="gem-c-organisation-logo__container gem-c-organisation-logo__link gem-c-organisation-logo__crest gem-c-organisation-logo__crest--single-identity brand__border-color" href="/government/organisations/department-for-digital-culture-media-sport">
      <span class="gem-c-organisation-logo__name">Department for<br>Digital, Culture,<br>Media &amp; Sport</span>
</a>
</div>
        </li>
    </ul>
  </div>

  <header class="gem-c-inverse-header  gem-c-inverse-header--padding-top ">
    
  

<div class="gem-c-title gem-c-title--inverse govuk-!-margin-top-8 govuk-!-margin-bottom-0">
      <span class="govuk-caption-xl gem-c-title__context">
    Policy paper
  </span>


  <h1 class="gem-c-title__text govuk-heading-xl">
    Nesaf - Gweledigaeth y llywodraeth ar gyfer y sector darlledu
  </h1>
</div>
  <p class="publication-header__last-changed">Published 28 April 2022</p>

  </header>



<div class="govuk-grid-row sidebar-with-body" data-module="sticky-element-container">

  <div class="print-wrapper">
    <div class="print-meta-data">
      <p>
  <img class="print-meta-data-licence" src="/assets/government-frontend/open-government-licence-min-93b6a51b518ff99714a1aa2a7d2162735c155ec3cb073c75fb88b2a332fa83d3.png">
</p>
<p>
  © Crown copyright 2022
</p>
<p>
  This publication is licensed under the terms of the Open Government Licence v3.0 except where otherwise stated. To view this licence, visit <a href="https://www.nationalarchives.gov.uk/doc/open-government-licence/version/3">nationalarchives.gov.uk/doc/open-government-licence/version/3</a> or write to the Information Policy Team, The National Archives, Kew, London TW9 4DU, or email: <a href="mailto:psi@nationalarchives.gov.uk">psi@nationalarchives.gov.uk</a>.
</p>
<p>
  Where we have identified any third party copyright information you will need to obtain permission from the copyright holders concerned.
</p>
<p>
  This publication is available at https://www.gov.uk/government/publications/up-next-the-governments-vision-for-the-broadcasting-sector/nesaf-gweledigaeth-y-llywodraeth-ar-gyfer-y-sector-darlledu
</p>


    </div>
  </div>

  <div class="main-content-container offset-empty-contents-list">
    <div class="gem-c-govspeak-html-publication">
  
<div class="gem-c-govspeak govuk-govspeak " data-module="govspeak">
    
    
      <div class="govspeak">
<h2>Crynodeb gweithredol</h2>

<p>Mae economi greadigol y DU yn stori o lwyddiant rhyngwladol, ac mae ein darlledwyr gwasanaeth cyhoeddus yn ganolog yn y llwyddiant hwnnw. Maen nhw’n cynhyrchu cynnwys gwych o Brydain sy’n cael ei garu ar hyd a lled y DU ac ym mhedwar ban byd. Mae’r llywodraeth eisiau i’r sefyllfa honno barhau.</p>

<p>Mae radio a theledu yn dal yn gyfryngau cryf sy’n cael eu gwerthfawrogi yn y DU ac maen nhw’n darparu llawer o werth i’r cyhoedd. Mae 89% o’r boblogaeth yn gwrando ar y radio bob wythnos, sef ffigur sydd wedi aros yn hynod o gyson dros y degawd diwethaf. Yr amser a dreulid yn gwylio teledu llinol oedd 2 awr, 33 munud y dydd ym mis Mawrth 2022, gyda gwylwyr yn parhau i droi at ein darlledwyr gwasanaeth cyhoeddus i gael newyddion dibynadwy a rhaglenni gwreiddiol o ansawdd uchel.</p>

<p>Mae’r llywodraeth yn credu y bydd hyn yn parhau’n wir ymhell i’r degawd nesaf. Mae’r amcanestyniadau gwrando a baratowyd ar gyfer yr Adolygiad Sain a Radio Digidol yn ddiweddar yn dangos y bydd gan radio rôl ganolog yng nghyfryngau’r DU am o leiaf y 10-15 mlynedd nesaf. Ac er bod bron i hanner oedolion y DU bellach yn ystyried mai gwasanaethau fideo ar-lein yw eu prif ffordd o wylio teledu a ffilmiau, mae 17.3 miliwn o gartrefi yn dal i gael teledu daearol digidol drwy erial, mae 8.4 miliwn o gartrefi yn tanysgrifio i deledu lloeren, ac mae gan 3.9 miliwn danysgrifiad teledu cebl.</p>

<p>Ond mae’r gwyntoedd sy’n wynebu ein darlledwyr radio a theledu yn dwysáu. Mae mwy a mwy o gystadleuaeth, mae arferion cynulleidfaoedd a thechnoleg yn newid yn gyson, ac mae cwmnïau byd-eang enfawr yn dod yn fwy amlwg.</p>

<p>Felly, mae’r llywodraeth yn bwriadu gweithredu i gefnogi ein system o ddarlledu gwasanaeth cyhoeddus, gan ddefnyddio ein rhyddid deddfwriaethol newydd i ddarparu fframwaith rheoleiddio er budd gorau’r DU. Mae gwir angen i ni nawr ddiwygio’r ‘compact’, sef cydbwysedd y buddion a’r rhwymedigaethau sy’n cael eu rhoi i’n darlledwyr gwasanaeth cyhoeddus, er mwyn sicrhau eu bod yn gallu parhau i ddarparu ar gyfer cynulleidfaoedd ar draws y Deyrnas Unedig.</p>

<p>Mae’r papur gwyn hwn yn nodi sut rydym yn cymryd camau i wneud y canlynol:</p>

<p>●  	<strong>Rhewi pris y drwydded deledu ar £159 am ddwy flynedd.</strong> Bydd wedyn yn codi yn unol â chwyddiant. Mae’r llywodraeth yn credu y bydd y setliad hwn yn rhoi’r arian sydd ei angen ar y BBC i gyflawni ei genhadaeth a’i ddibenion cyhoeddus yn effeithiol, gan sicrhau ein bod yn cefnogi aelwydydd drwy gyfnod anodd.</p>

<p>●  	<strong>Cynyddu terfyn benthyca masnachol y BBC o £350 miliwn i £750 miliwn,</strong> hyd nes y cytunir ar fecanweithiau goruchwylio priodol, i gefnogi’r BBC i gael gafael ar gyfalaf a buddsoddi mewn cynlluniau twf uchelgeisiol.</p>

<p>●  	<strong>Mynd ar drywydd newid perchnogaeth Channel 4.</strong> Bydd hyn yn sicrhau bod Channel 4 yn gallu parhau i ffynnu a thyfu am flynyddoedd i ddod fel rhan o’r ecoleg darlledu gwasanaeth cyhoeddus ehangach yn y DU. Mae Channel 4 yn ddarlledwr gwasanaeth cyhoeddus, a bydd yn parhau felly, yn union fel darlledwyr gwasanaeth cyhoeddus llwyddiannus eraill – ITV, STV, Channel 5 – sydd eisoes dan berchnogaeth breifat.</p>

<p>●  	<strong>Sicrhau bod pwysigrwydd rhaglenni sy’n cael eu darlledu yn ieithoedd lleiafrifol cynhenid y DU yn glir mewn deddfwriaeth</strong>, drwy gynnwys hynny yn ein cylch gwaith gwasanaeth cyhoeddus newydd ar gyfer teledu. Credwn fod gan ddarlledu rhanbarthol ac mewn ieithoedd lleiafrifol rôl bwysig i’w chwarae yn ecoleg ddarlledu’r DU, gan ddarparu nid yn unig gyfle i siaradwyr gael gafael ar gynnwys mewn iaith sy’n gyfarwydd iddynt, ond mae hefyd yn ffordd o fynegiant diwylliannol ar gyfer cymunedau ar draws y DU.</p>

<p>●  	<strong>Diweddaru cylch gwaith gwasanaeth cyhoeddus S4C i gynnwys gwasanaethau digidol ac ar-lein</strong> a chael gwared â’r cyfyngiadau darlledu daearyddol presennol. Bydd y newidiadau hyn yn caniatáu i S4C ehangu ei gyrhaeddiad a chynnig ei gynnwys ar amrywiaeth o lwyfannau newydd yn y DU a thu hwnt. Byddwn hefyd yn deddfu i gefnogi S4C a’r BBC i symud oddi wrth y fframwaith presennol, eithaf llym, sy’n mynnu bod y BBC yn darparu nifer penodol o oriau o raglenni teledu i S4C, er mwyn iddynt allu cytuno gyda’i gilydd ar drefniant amgen sy’n gweddu’n well i’r dirwedd ddarlledu sy’n esblygu a’r newid yn y ffordd y mae pobl yn cael gafael ar gynnwys.</p>

<p>●  	<strong>Disodli’r set hen ffasiwn o un deg pedwar o ‘bwrpasau’ ac ‘amcanion’ sy’n gorgyffwrdd y mae’n rhaid i’n darlledwyr gwasanaeth cyhoeddus gyfrannu atynt, a chael cylch gwaith newydd byrrach</strong> sy’n canolbwyntio ar y pethau maent mewn sefyllfa unigryw i’w cyflawni, a fyddai’n ein gwneud yn dlotach fel cenedl – yn ddiwylliannol, yn economaidd ac yn ddemocrataidd – pe na baent yn cael eu darparu. Byddwn yn ei gwneud yn gliriach bod yn rhaid i ddarlledwyr gwasanaeth cyhoeddus gyfrannu at y cylch gwaith hwn ac y byddant yn atebol am faint eu cyfraniadau.</p>

<p>●  	<strong>Rhoi mwy o hyblygrwydd i’n darlledwyr gwasanaeth cyhoeddus o ran sut maent yn cyflawni eu cylchoedd gwaith,</strong> gan sicrhau bod pwerau effeithiol ar gael pe bai angen ymyrryd. Bydd hyn yn ei gwneud yn haws iddynt sicrhau bod eu cynnwys ar gael ar ystod ehangach o lwyfannau am ddim.</p>

<p>●  	<strong>Cyflwyno trefn amlygrwydd newydd ar gyfer teledu ar-alw.</strong> Bydd hyn yn sicrhau bod cynnwys gwasanaeth cyhoeddus ar gael ac yn hawdd dod o hyd iddo ar lwyfannau teledu dynodedig. Mae hyn yn cynnwys cydnabyddiaeth briodol ar gyfer perthnasedd unigryw’r cynnwys gwasanaeth cyhoeddus a gynhyrchir gan STV ac S4C mewn rhannau penodol o’r Deyrnas Unedig. Bydd ein trefn amlygrwydd newydd ar gyfer gwasanaethau ar-alw yn gymesur ac yn hyblyg, er mwyn iddi allu addasu i’r gwahaniaethau ar draws y farchnad a newidiadau parhaus, heb greu beichiau gormodol ac effeithio’n negyddol ar brofiadau a dewisiadau defnyddwyr. Bydd Ofcom hefyd yn cael y pwerau gorfodi newydd angenrheidiol.</p>

<p>●  	<strong>Gwneud newidiadau i’r drefn trwyddedu teledu lleol er mwyn gallu ymestyn y drwydded amlblecs teledu lleol tan 2034</strong> ac yn agored i’r un amodau sy’n berthnasol i’r amlblecsau teledu daearol digidol (DTT) cenedlaethol. Byddwn yn ymgynghori ar opsiynau ar gyfer adnewyddu neu aildrwyddedu gwasanaethau teledu lleol unigol ar yr un pryd.</p>

<p>●  	<strong>Diogelu cyfundrefn telerau masnach y DU,</strong> gan ei diweddaru ar yr un pryd i adlewyrchu newidiadau mewn technoleg a’r ffordd mae gwylwyr yn gwylio cynnwys gan ein darlledwyr gwasanaeth cyhoeddus. Byddwn hefyd yn ystyried a oes angen ymestyn agweddau ar y drefn hon i gynhyrchwyr radio a sain sy’n cynhyrchu rhaglenni ar gyfer y BBC.</p>

<p>●  	<strong>Sicrhau bod darparwyr fideo-ar-alw tebyg i deledu, mwy o faint, nad ydynt yn cael eu rheoleiddio yn y DU ar hyn o bryd ond sy’n targedu ac yn elwa o gynulleidfaoedd yn y DU, yn dod o dan awdurdodaeth Ofcom.</strong> Byddwn hefyd yn rhoi pwerau i Ofcom ddrafftio a gorfodi Cod Fideo-ar-alw newydd, tebyg i’r Cod Darlledu, i sicrhau y bydd cynnwys tebyg i deledu, ni waeth sut mae cynulleidfaoedd yn dewis ei wylio, yn rhwym wrth safonau tebyg. Bydd y newidiadau hyn yn golygu y bydd cynulleidfaoedd y DU yn cael eu diogelu’n well rhag deunydd niweidiol a byddant yn gallu cwyno’n well wrth Ofcom os byddant yn gweld rhywbeth sy’n peri pryder iddynt. Gan barchu materion sy’n ymwneud â’r rhyddid i lefaru a chymesuredd, bydd gwasanaethau ar-alw llai o faint â risg is yn y DU yn parhau o dan y rheolau presennol.</p>

<p>●  	<strong>Cau’r bwlch sy’n caniatáu i wasanaethau sy’n cael eu darparu drwy’r rhyngrwyd heb eu rheoleiddio ymddangos ar setiau teledu yn y DU drwy ddynodi cyfeiryddion rhaglenni electronig ychwanegol wedi’u rheoleiddio.</strong> Bydd hyn yn golygu y bydd Ofcom yn rhestru gwasanaethau sy’n cael eu darparu ar y rhyngrwyd ar y cyfeiryddion sydd o fewn cwmpas rheoleiddio. Byddwn hefyd yn parhau i adolygu’r pwerau casglu gwybodaeth a gorfodi sydd ar gael i Ofcom yn y maes hwn.</p>

<p>Mae’r llywodraeth hefyd yn ymwybodol iawn o’r heriau tymor canolig a thymor hir i ddarlledu yn y DU. Mae’r papur gwyn hwn yn nodi gweledigaeth ar gyfer dyfodol darlledu yn y DU, a bwriadau’r llywodraeth ar sut i’w chyflawni, gan gynnwys:</p>

<p>●  	<strong>Cynnal adolygiad o fodel cyllido ffi’r drwydded cyn cyfnod nesaf y Siarter.</strong> Byddwn yn nodi cynlluniau manylach ar gyfer yr adolygiad hwnnw – a fydd yn ategu’r Adolygiad Canol Tymor o Siarter y BBC a gyhoeddwyd yn flaenorol – yn ystod y misoedd nesaf.</p>

<p>●  	<strong>Parhau i gefnogi ymrwymiadau tymor hir i gefnogi darlledu trawsffiniol ar ynys Iwerddon</strong>, gan gynnwys cyllid ar gyfer amlblecs teledu daearol digidol Gogledd Iwerddon sydd wedi cludo gwasanaethau RTÉ a TG4 i Ogledd Iwerddon ers 2012. Byddwn hefyd yn ystyried y cwmpas i sicrhau amlygrwydd gwasanaethau rhanbarthol ac mewn ieithoedd lleiafrifol.</p>

<p>●  	<strong>Ymgynghori ar wreiddio pwysigrwydd cynnwys unigryw o Brydain yn uniongyrchol yn y system gwota bresennol</strong>. Byddwn yn glir bod hyn yn cynnwys rhaglenni sy’n adlewyrchu bywydau a phryderon gwahanol rannau o’r DU, a bydd unrhyw ddull deddfwriaethol a fabwysiadwn yn caniatáu ystyriaeth bellach i sicrhau ei fod yn gymesur ac yn cyflawni ei nod o warantu y bydd cynnwys y gellid bod wedi’i greu ar gyfer cynulleidfaoedd Prydain yn unig yn parhau i gael ei gynhyrchu.</p>

<p>●  	<strong>Ystyried gwneud cymhwyso ar gyfer y drefn digwyddiadau rhestredig yn fantais sy’n benodol i’n darlledwyr gwasanaeth cyhoeddus,</strong> i gydnabod y rôl allweddol maen nhw’n ei chwarae o ran dosbarthu cynnwys sy’n unigryw Brydeinig ac sydd o ddiddordeb i gynulleidfaoedd ym Mhrydain, a chydnabod bod yr holl wasanaethau presennol sy’n gymwys ar gyfer y drefn digwyddiadau rhestredig yn cael eu gweithredu gan ddarlledwyr gwasanaeth cyhoeddus. Byddwn hefyd yn cynnal adolygiad i weld a ddylid ymestyn cwmpas y drefn digwyddiadau rhestredig i gynnwys hawliau digidol.</p>

<p>●  	<strong>Cynnal gwerthusiad o gynllun treialu cronfa mae modd cystadlu amdani.</strong> Bydd hyn yn cynnwys ystyried yn fanwl y gwersi a ddysgwyd wrth benderfynu a fyddai model cronfa gystadlu – yn y tymor hirach – yn darparu gwerth ychwanegol i ehangder ac argaeledd cynnwys gwasanaeth cyhoeddus o ansawdd uchel a gynhyrchir yn y DU, a allai ddiwallu anghenion cynulleidfaoedd yn well.</p>

<p><strong>●  	Cynnal adolygiad i ystyried a ddylid cyflwyno cap refeniw i gael statws cynhyrchydd ‘annibynnol cymwys’,</strong> er mwyn sicrhau bod y statws hwnnw’n parhau i fod yn gyfrwng effeithiol i hybu twf y sector.</p>

<p>●  	<strong>Parhau i gefnogi ein diwydiannau creadigol arloesol a medrus iawn drwy ostyngiadau treth yn y sector creadigol.</strong> Mae ymchwil diweddar wedi dangos eu heffaith anhygoel, gyda phob £1 o Ryddhad Treth ar gyfer Teledu Lefel Uchel yn darparu enillion o £6.44. Ar yr un pryd, cynyddodd cynyrchiadau a gefnogir gan y rhyddhad treth hwnnw o £1.2 biliwn yn 2017 i £4.1 biliwn yn 2021.</p>

<p>●  	<strong>Cefnogi Comisiwn Ffilm Prydain i hwyluso twf pellach saith canolfan cynhyrchu daearyddol – gan gynnwys un ym mhob gwlad – a nifer o ddatblygiadau stiwdios newydd ledled y DU</strong>. Ym mhob un o’r rhanbarthau hyn mae eisoes rhai o’r unigolion creadigol a masnachol mwyaf talentog mewn unrhyw ddiwydiant, a rhaid i’r dirwedd sgiliau esblygu i fanteisio ar y cyfle hwn.</p>

<p>●  	<strong>Ymgynghori ddechrau 2023 ar gynigion newydd i hyrwyddo’r sector radio cymunedol</strong> a, lle bo angen, dwyn ymlaen newidiadau i ofynion trwyddedu drwy ddiwygiadau i Orchymyn Radio Cymunedol 2004. At hynny, mae’r llywodraeth wedi ymrwymo o hyd i ddeddfu i roi canlyniadau ymgynghoriad 2017 ar ddadreoleiddio radio ar waith pan fydd amser seneddol yn caniatáu hynny.</p>

<p>●  	<strong>Archwilio ffyrdd o gefnogi darlledwyr yn y DU drwy newidiadau posibl yn yr ecosystem hysbysebu ehangach.</strong> Er enghraifft, drwy’r Rhaglen Hysbysebu Ar-lein, rydym yn bwriadu ystyried sut mae creu mwy o degwch rhwng hysbysebion sy’n cael eu darlledu a hysbysebion ar-lein, gan gynnwys o ran atebolrwydd llwyfannau, wrth i ni ystyried pa fesurau y gellid eu cyflwyno i wella atebolrwydd a thryloywder.</p>

<p>●  	<strong>Sicrhau bod polisi masnach y DU yn ategu ac yn diogelu fframwaith polisi cyhoeddus clyweledol y DU,</strong> gan gynnwys cynnal ein haelodaeth o Gonfensiwn Cyngor Ewrop ar Deledu Trawsffiniol ac, o ganlyniad, ein statws Gwaith Ewropeaidd. Mae’r statws hwn yn sicrhau bod y DU yn parhau i gyfrannu at gyfoethogi diwylliannol hanfodol ar draws y gwledydd, gan ganiatáu i ni gydweithio’n effeithiol â’n cymdogion yn Ewrop a dosbarthu gweithiau sy’n bwysig yn ddiwylliannol ar draws Ewrop.</p>

<p>●  	<strong>Sefydlu trefn newydd o blaid cystadleuaeth mewn marchnadoedd digidol.</strong> Bydd hyn yn sbarduno economi ddigidol fwy bywiog ac arloesol ledled y DU a bydd yn ategu’r drefn gystadlu bresennol a’r pwerau rheoleiddio sydd ar gael i reoleiddwyr sector fel Ofcom.</p>

<p>●  	<strong>Gweithio gydag Ofcom i ddatblygu cynigion deddfwriaethol i fynd i’r afael â’r gwahaniaeth yn y ddarpariaeth gwasanaethau mynediad rhwng gwasanaethau darlledu ac ar-alw.</strong> Byddwn yn ymgysylltu â rhanddeiliaid perthnasol i sicrhau bod deddfwriaeth yn glir, yn gymesur ac yn addas i’r diben.</p>

<p>●  	<strong>Galluogi adnewyddu trwyddedau amlblecs teledu daearol digidol yn y tymor hir hyd at 2034.</strong> Hefyd, bydd y llywodraeth yn gofyn i Ofcom barhau i gadw golwg ar newidiadau i wylio teledu daearol digidol ac i gynnal adolygiad cynnar cyn diwedd 2025 o newidiadau yn y farchnad a allai effeithio ar ddyfodol dosbarthu cynnwys.</p>

<p>●  	<strong>Ymgysylltu ymhellach â’r diwydiant radio,</strong> a chael dealltwriaeth ddyfnach o bolisïau ac arferion y llwyfannau seinyddion clyfar, er mwyn sicrhau ein bod yn rhoi’r drefn orau bosibl ar waith i ganiatáu i radio barhau i gyrraedd ei wrandawyr ymhell i’r dyfodol.</p>

<p>Bydd y rhaglen bolisi uchelgeisiol hon yn cymryd amser i’w chyflawni, ond mae’n hanfodol er mwyn i’r DU barhau i elwa o ecosystem ddarlledu fywiog a llwyddiannus.</p>

</div>


</div>
</div>
  </div>

  <div class="sticky-element" data-sticky-element="">
    <a class="govuk-link app-c-back-to-top dont-print" href="#contents">
    <svg class="app-c-back-to-top__icon" focusable="false" height="17" viewBox="0 0 13 17" width="13" xmlns="http://www.w3.org/2000/svg">
      <path d="M6.5 0L0 6.5 1.4 8l4-4v12.7h2V4l4.3 4L13 6.4z" fill="currentColor"></path>
    </svg>
    Contents
</a>

    <div class="sticky-element__print-link">
      
<div class="gem-c-print-link govuk-!-display-none-print govuk-!-margin-top-0 govuk-!-margin-bottom-6">
    <button class="govuk-link govuk-body-s gem-c-print-link__button" data-module="print-link">Print this page</button>
</div>
    </div>
  </div>
</div>

    </main>